id: 288
title: 'Preséntase La ilustración gráfica en Galicia 1880-1936'
body:
  -
    text: |-
      A obra recompila 664 ilustracións que dan unha idea acerca de cal era panorama da ilustración gráfica en Galicia no período que vai de finais do XIX ata o estalido da guerra civil e ademais de na súa versión en papel, o inxente traballo de inventariado e catalogación dos fondos da ilustración galegos levado a cabo polos investigadores está accesible na web do proxecto: <http://webs.uvigo.es/ilustracionengalicia/index.php>

      Con este libro e mais coa web, o grupo de investigación AH2 non só pretende contribuír á difusión das ilustracións dos libros galegos da época, senón tamén dar a coñecer o traballo e os nomes de todos eses profesionais implicados nas distintas vertentes do proceso de edición: ilustradores, editores, impresores, deseñadores, etc., sen o labor dos cales, as palabras dos escritores non terían visto a luz nunca.

      Con motivo da publicación do libro, hoxe e mais o 10 de novembro, o [Centro de Desenvolvemento Novacaixagalica](http://www.obrasocialcaixanova.com/es/centros/detalle/centro_de_desenvolvemento_ourense) acolle as xornadas **Ilustración gráfica, imprenta e arte de vangarda**. Nelas, o primeiro día Andrés Trapiello, poeta e escritor, falará sobre a **Imprenta moderna. Tipografía e literatura en España**, e Juan Manuel Bonet, escritor e crítico de arte, afondará nos **Impresos de vangarda en España 1912-1936**. O 10 de novembro seguiralle Valeriano Bozal cunha intervención sobre **Ilustración gráfica e arte de vangarda**.
    type: text
  -
    list: ''
    image: /img/news/images/553e7a9edf5ee-ilustracion-galicia.jpg
    text: ''
    type: image
intro: 'O pasado martes presentábase no campus de Ourense [La ilustración gráfica en Galicia 1880-1936](http://www.duendebux.com/?p=140). A publicación, que está coordinada pola catedrática María Victoria Carballo-Calero e Jorge Varela, é o resultado do traballo desenvolvido polo grupo de investigación AH2 do Departamento de Arte, Historia e Xeografía da Universidade de Vigo do que ambos forman parte e no que tamén participan Mercedes Bangueses, Susana Cendán, Ángel López, Marta Filgueira, Marta López e Roberto Vázquez.'
slug: presentase-la-ilustracion-grafica-en-galicia-1880-1936
tags: []
lang: gl
draft: false
date: 2011-10-06T12:36:33+00:00
