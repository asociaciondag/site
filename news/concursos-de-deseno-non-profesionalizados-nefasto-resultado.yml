id: 1214
title: 'Concursos de deseño non profesionalizados = nefasto resultado'
body:
  -
    list: before
    image: /img/news/images/imaxe-concursos-2023-02.jpg
    text: ''
    mode: normal
    type: image
  -
    text: |-
      Tanto a DAG como outras asociacións de deseño de ámbito nacional dentro de READ, que vimos denunciando desde hai anos este tipo de concursos abertos e pouco profesionais, alzamos unha vez máis a nosa voz para que as administracións, empresas e institucións sexan responsables no seu facer e non promovan concursos especulativos deste tipo.

      A DAG está aberta a colaborar coas entidades convocantes para que os procesos sexan xustos, profesionais e acaden un resultado esperado. Non é a primeira vez que o facemos en Galicia. Está o exemplo da «chamada a proxecto» da imaxe corporativa do Concello de Pontevedra, con quen traballamos man a man na definición da convocatoria e no proceso de selección de candidaturas.​ Pero hai outros moitos a nivel nacional que poden tomarse como base para exercer unha boa política pública de deseño.​​

      **Como deben ser os concursos profesionalizados de deseño que garanten un resultado óptimo e un proceso limpo​?**

      1. En primeiro lugar, a convocatoria debe estar definida de forma correcta, clara e debe conter todos os puntos necesarios para que a encarga sexa a axeitada: ​obxecto da convocatoria, descrición da encarga, requisitos de participación, fases en que se divide o procedemento, tempos de execución, recepción de documentación,​ criterios de valoración de candidaturas, xurado e membros do comité asesor, remuneración, outras consideracións como a cesión de dereitos de autoría...
      2. Debe ser pechado a profesionais que poidan acreditar o exercicio da súa profesión, de forma independente ou dentro dunha empresa adicada ao deseño.
      3. Os e as profesionais deben presentar a súa candidatura a través dun dossier ou _portfolio_ de traballos que amosen proxectos, con especial atención a aqueles máis relacionados co obxecto da convocatoria.
      4. O xurado debe ser profesional desde o comezo e estar formado por representantes da entidade acompañados por un comité asesor formado por profesionais do sector do deseño.​ O xurado pode seleccionar unha candidatura ou varias en función das necesidades da convocatoria.​​
      5. Se a relevancia do concurso require a presentación de propostas, deberá organizarse por fases:​​ selección previa de candidaturas mediante _portfolio_ e outras consideracións técnicas e económicas, e selección de varios equipos de deseño (mínimo 3) para que presenten unha proposta. Estas propostas serán remuneradas cun importe razoable e asumible.
      6. A cesión de dereitos de autoría sempre debe estar​ consensuada entre as partes; igualmente, calquera modificación da propost​a e os usos da mesma nos diferentes soportes de comunicación. ​​
       
      No caso deste concurso en concreto, do cartel anunciador do Arde Lucus 2023, a demanda de propostas entre persoas non profesionais e a participación dun xurado popular fixeron que a primeira selección resultara un plaxio da obra que realizou o estudio de deseño Yinsen para as Fallas de Valencia en 2018, obrigando á retirada da obra gañadora e seleccionando unha segunda proposta.
    type: text
  -
    list: ''
    image: /img/news/images/gcd-horiz-gl.jpg
    text: ''
    mode: normal
    type: image
  -
    text: |-
      Sabemos o complexo que é introducir mudanzas nos procedementos dentro das administracións públicas, pero unha boa práctica na contratación de deseño pasa por ter en conta estas consideracións previas, mellorando con elo a boa percepción da cidadanía e dos sectores profesionais que traballamos diariamente coa administración.

      Desde a DAG ademais queremos reivindicar a figura do deseñador e da deseñadora. O deseño é unha profesión recoñecida e como tal calquera encarga relacionada co deseño e as súas disciplinas, veña da administración pública ou dunha entidade privada, debe ser realizada por profesionais.​​

      Calquera entidade que precise máis información sobre a convocatoria de concursos ou coñecer máis en profundidade o exercicio das boas prácticas na contratación de deseño, pode poñerse en contacto con DAG, ademais de consultar previamente o [Estudo do Deseño](https://estudodeseno.dag.gal/) elaborado en 2020, e a web [Contratar Diseño](https://xn--contratardiseo-2nb.es/) desenvolvida polos nosos compañeiros da [ADCV](https://www.adcv.com/).
    type: text
intro: 'Esta é a conclusión á que chega o sector despois de ver o resultado do Concurso de Deseño para o cartel anunciador do «Arde Lucus» organizado polo concello de Lugo, onde ​unha vez máis, hai un mal plantexamento do proceso e o resultado é nefasto'
slug: concursos-de-deseno-non-profesionalizados-nefasto-resultado
tags:
  - concursos
lang: gl
draft: false
date: 2023-03-16T11:51:51+00:00
